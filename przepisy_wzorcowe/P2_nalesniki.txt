Naleśniki z serem i truskawkami

Ilość osób: 6
Czas przygotowania (łącznie): 60 min

Składniki:

Ciasto:
- 200 g mąki
- 200 ml mleka
- 150 ml wody
- 1 jajko
- 1 łyżka cukru
- 1 łyżka roztopionego masła
- szczypta soli

Nadzienie:
- 500 g truskawek
- 300 g białego sera
- 2 łyżki gęstej, kwaśnej śmietany
- 2 łyżki cukru pudru
- 1 łyżeczka cukru waniliowego
- 0,5 cytryny (potrzebna będzie otarta skórka)

Dodatkowo:
- masło do smażenia
- cukier puder do dekoracji

Jak przygotować?

Ciasto:
1. Jajko rozbij do miski, dodaj dwie łyżki mąki, cukier, szczyptę soli, odrobinę mleka i wody, wymieszaj mikserem.
2. Stopniowo dodawaj pozostałą mąkę, mleko i wodę oraz roztopione masło. Mieszaj do uzyskania jednolitej konsystencji. Ciasto przykryj ściereczką i odstaw na pół godziny.
3. Na mocno rozgrzaną patelnię wylewaj porcję ciasta chochlą. Smaż naleśniki z obu stron — mniej więcej przez minutę.

Nadzienie:
4. Ser wymieszaj ze śmietaną, cukrem pudrem, cukrem waniliowym i skórką cytrynową.
5. Truskawki umyj, odetnij szypułki i pokrój na kawałki.
6. Naleśniki posmaruj masą serową, dodaj owoce i zwiń w ruloniki.
7. Przed podaniem podsmaż ruloniki na odrobinie masła. Podawaj posypane cukrem pudrem.

Wskazówka:
Jeśli nie uda Ci się uzyskać idealnego ciasta i zauważysz niewielkie grudki, po prostu przelej ciasto przez sitko!